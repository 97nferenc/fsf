<h2>Az FSF.hu Alapítvány</h2>
<img src="./images/fsf.jpg">
<p>Üdvözöljük az FSF.hu Alapítvány honlapján. Alapítványunk célja a szabad szoftverek magyarországi honosítása, oktatása és népszerűsítése.</p>
<h2>Mi a szabad szoftver?</h2>
<p>Szabad szoftver alatt értünk minden számítógépes programot és dokumentációt, amely kielégíti az alábbi feltételeket:</p>
<ul>
	<li>A szoftver bármilyen célra felhasználható.</li>
	<li>Lehetőség van a szoftver működésének szabad tanulmányozására és módosítására.</li>
	<li>Szabadon terjeszthető, továbbadható.</li>
	<li>Lehetőség van a szoftver továbbfejlesztésére és a fejlesztés közreadására.</li>
</ul>
<p>Lehetőség van a szoftver továbbfejlesztésére és a fejlesztés közreadására.</p>
<p>A szabad szoftver nem keverendő össze a freeware, shareware vagy public domain szoftverekkel. Sajnos a sajtóban nem mindig tesznek határozottan különbséget ezek között a fogalmak között, sokszor nevezik a szabad szoftvereket freeware-nek vagy ingyenes szoftvernek.</p>
<p>A freeware olyan, általában zárt forrású szoftver, amelyet ingyen adnak. Az ingyenes szoftver ennek a szinonimája.</p>
<p>Hiba a szabad szoftvert ingyenesnek nevezni. Ez a hiba onnan eredhet, hogy az angol “free” szó (free software = szabad szoftver) kettős jelentésű: szabad illetve ingyenes. A szabad szoftver fogalmának semelyik meghatározása nem köti ki az ingyenességet. Ez szándékosan van így. Bár a legtöbb esetben a szabad szoftvereket „ingyen” letölthetjük az internetről, vagy egy számítástechnikai magazin CD-mellékletén „ingyen” jutunk hozzá, a szabad szoftver előállításáért vagy terjesztéséért lehet pénzt kérni, és nem csak jelképes összeget vagy költségtérítést, hanem bármennyit.</p>
<p>Fontos tehát megjegyezni, hogy a szabadságnak és az ingyenességnek semmi köze nincs egymáshoz. A szabad szoftver olyan szoftver, amelyet a felhasználók szabadon terjeszthetnek és módosíthatnak. Bizonyos felhasználók ingyen jutnak hozzá, mások fizetnek érte – és ha a pénzt a fejlesztésre fordítják, az a legjobb. A lényeges dolog az, hogy bárki, aki rendelkezik a szoftver egy példányával, szabadon együttműködhet másokkal, és odaadhatja nekik.</p>
<div id="video">
<h2>Szabad Szoftver Konferencia intro</h2>
<hr>
<video width="640" height="480" controls>
  <source src="./video/movie.mp4" type="video/mp4">
</video>
</div>
<hr>
<h2>Szabad szoftver vagy nyílt forrású szoftver?</h2>
<p>A szabad szoftver mozgalom a szabadságot helyezi működése középpontjába. Létezik egy másik csoport is, a nyílt forrás mozgalom, akik főként a nyílt forrású szoftverfejlesztés technológiai előnyei mellett érvelnek. A végeredmémy szempontjából nincs jelentős különbség: a legtöbb nyílt forrású szoftver egyben szabad szoftver is, az elvi hozzáállás viszont eltérő.</p>
