<p>Amennyiben az alábbi projektek valamelyike felkeltette az érdeklődésed, szeretnél segíteni, vagy többet megtudni, írj nekünk <a href="http://www.fsf.nhely.hu/?oldal=projektjeink">a kapcsolatfelvételi űrlapunkon keresztül!</a></p>
<h2>LibreOffice honosítás</h2>
<p>A projekt célja a többplatformos LibreOffice irodai programcsomag elérhetővé és használhatóvá tétele a magyar anyanyelvű felhasználók számára, beleértve a honosított felhasználói felület, helyesírás-ellenőrző és magyar nyelvű dokumentáció fejlesztését és terjesztését.</p>
<p>A projekt vezetője: Tímár András</p>
<p>A projekt honlapja: <a href="http://libreoffice.hu/">libreoffice.hu</a></p>
<h2>A Mozilla-család honosítása</h2>
<p>E projekt keretében végezzük a Mozilla platformra épülő programok felhasználói felületének és súgójának lefordítását magyarra. Persze nem mindét, mert mostanra rengeteg lett (pl. több ezer kiterjesztés).
A támogatott programok: Firefox, Firefox Mobile, Thunderbird, Sunbird, Lightning, Nvu, KompoZer.</p>
<p>A projekt vezetője: Tímár András</p>
<h2>Ubuntu honosítása</h2>
<p>A projekt célja, hogy a népszerű Ubuntu Linux disztribúció minél teljesebb mértékben elérhető legyen magyarul is. A fordítócsapat rendszeresen szervez fordítóhétvégéket, amelyek során a fordítók együttes erővel hajtanak végre nagyobb méretű fordítási feladatokat, miközben IRC-n megbeszélik a problémákat.</p>
<p>A projekt vezetője: Kelemen Gábor</p>
<h2>GNOME honosítás</h2>
<p>A projekt feladata a GNOME munkaasztali környezet és fejlesztői platform honosítása.</p>
<p>A projekt vezetője: Kelemen Gábor</p>
<h2>A Mozilla Europe weboldalának fordítása</h2>
<p>A Mozilla Europe Egyesület a Mozilla-termékek európai jelenlétéért, népszerűsítéséért és honosításáért dolgozik. A mozilla-europe.org-on található a hivatalos magyar Mozilla-honlap. A projekt keretében a honlapon megjelenő programismertetőket és híreket fordítjuk.</p>
<p>A projekt vezetője: Kéménczy Kálmán</p>
<h2>A wxMaxima honosítása</h2>
<p>A wxMaxima egy wxWidget-eken alapuló grafikus felhasználói felület a Maxima komputeralgebrai rendszer számára. Friss wxMaxima és Maxima csomagot Ubuntuhoz innen lehet letölteni.</p>
<p>A projekt vezetője: Blahota István</p>
<h2>LOK konferencia</h2>
<p>A 2003 óta futó Linux az oktatásban (LOK) konferenciasorozatot 2005 óta az FSF.hu Alapítvány szervezi. A hagyományos, oktatással kapcsolatos témák mellett az utóbbi időben a nem tanár közönség érdeklődésére is számot tartó szabad szoftveres előadásokkal bővült a program.</p>
<p>A projekt vezetője: Rózsár Gábor</p>
<h2>Magyar nyelvi eszközök</h2>
<p>A Hunspell egy helyesírás-ellenőrző és morfológiai elemző könyvtár és program, amely különösen alkalmas gazdag morfológiájú és bonyolult szóösszetételi szabályokkal rendelkező nyelvekhez – pl. ilyen nyelv a magyar. 2006-tól a Hunspell az OpenOffice.org, 2008-tól a Mozilla Firefox és Thunderbird és a Google Chrome, 2009-től az Opera böngésző valamint több fordítómemória, mint a piacvezető SDL Trados és a magyar fejlesztésű MemoQ helyesírás-ellenőrző programja.</p>
<p>A Magyar Ispell helyesírási szótár a Hunspell helyesírás-ellenőrző programhoz készített nyílt forráskódú magyar szótár. Egyedülállóan pontos nyelvtani leírással, lefedettséggel és friss szókinccsel rendelkezik.</p>
<p>A Szabad magyar szinonimaszótár több mint 20 ezer szót tartalmaz és az Unicode karakterkódolásnak köszönhetően több száz jel (görög ábécé, matematikai és egyéb szimbólumok) is kereshetők benne név alapján. A Hunspell segítségével tövezi a keresett szavakat és keresett szó toldalékainak megfelelően toldalékolja a javasolt szinonimákat.</p>
<p>A Lightproof egy nyelvfüggetlen nyelvhelyesség-ellenőrző, ami több száz magyar nyelvre vonatkozó szabályával a leggyakoribb mondatszintű helyesírási hibák javítását teszi lehetővé.</p>
<p>A NUMBERTEXT.org egy nyelvfüggetlen szám-számnév átalakítást lehetővé tevő szabad szoftveres projekt, természetesen magyar nyelvű támogatással.</p>
<p>A projekt vezetője: Németh László</p>
<h2>Virtuális szerverfarm Linux/KVM alapon</h2>
<p>Az alapítvány szervere, a barack jelenleg is több független funkciót lát el, több csoportnak szolgál elsősorban web, ftp és levelezőszerverként. Az NCA 2006-os működési-költség pályázatán sikerült elnyernünk némi támogatást a vas cseréjére.</p>
<p>Mivel az új vas (Intel Core2) már támogatta az Intel VT-t, a korábbi, sokszor kényelmetlen chroot-olás helyett a Linux/KVM szabad virtualizációs megoldás mellett döntöttünk. Ezzel az eszközzel kényelmesen szeparálhatók a különböző funkciók, a felhasználók úgy dolgozhatnak egymás mellett, hogy nem okoznak egymásnak problémát. A projekt célja a KVM rendszerhez egy olyan jól használható kezelőfelület kialakítása, mely segítségével minden felhasználó láthatja az őt érintő rendszereseményeket, kezelheti a saját virtuális vasát.</p>
<p>A projekt vezetője: Mátó Péter</p>